<article>
    <div class="meta">
        <h1>Verander je wachtwoord!</h1>

        <p class="date">
            Geplaatst op <strong>24-10-2010</strong>
        </p>
    </div>
    <p>Laatst was er opeens reclame op de radio die opriep je wachtwoord regelmatig te veranderen. Dit is een onderdeel van de campagne <a target="_blank" href="http://www.nederlandveilig.nl/veiliginternetten/">Veilig Internetten</a> van <a target="_blank" href="http://www.nederlandveilig.nl/">nederlandveilig.nl</a>. Het is overduidelijk dat wachtwoorden tegenwoordig erg belangrijk zijn. Je moet overal inloggen om er zeker van te zijn dat je wel bent wie je zegt dat je bent.</p>
    <p>Is het nuttig je wachtwoord te veranderen? Natuurlijk, hoe langer je al hetzelfde wachtwoord hebt, hoe groter de kans dat iemand dat wachtwoord een keer heeft opgevangen (al dan niet bewust). Hierbij is het van nog groter belang dat het ook een goed wachtwoord is. Als wachtwoord de naam van je hond, vrouw of zoon/dochter nemen ligt erg voor de hand is dus makkelijk te raden en ook je eigen naam is niet bepaald aan te raden. Dus het moet een goed wachtwoord zijn. Microsoft heeft op de website een en ander uitgelegd over <a target="_blank" href="http://www.microsoft.com/netherlands/beveiliging/yourself/password/create.mspx">hoe je een goed wachtwoord maakt</a> en daarbij een pagina waar je kunt <a target="_blank" href="http://www.microsoft.com/netherlands/beveiliging/yourself/password/checker.mspx">controleren hoe sterk je bedachte wachtwoord is</a>.</p>
    <p>Nu heb ik een nieuw wachtwoord bedacht en ga vol goede moed mijn wachtwoord aanpassen, maar waar te beginnen. Ik log dagelijks in op mijn mail, intranet en <a target="_blank" href="http://www.twitter.com">Twitter</a>, dus die moet ik maar eens aanpassen. Moet ik ook wachtwoorden aan gaan passen op websites waar ik ooit eens een reactie heb achter gelaten, of webshops waar ik ooit eens wat besteld heb? Verder log ik ook nog wel eens in op <a target="_blank" href="http://nl.linkedin.com/">LinkedIn</a>, <a target="_blank" href="http://www.facebook.com">Facebook</a>, <a target="_blank" href="http://www.foursquare.com">Foursquare</a> en ik vergeet bijna mijn <a target="_blank" href="http://www.google.com/accounts">Google account</a> met o.a. mijn agenda. Moet ik overal mijn wachtwoord gaan aanpassen? Dan mag ik wel een hele dag uittrekken...</p>
    <p>Verder denkend komt al snel de vraag “Moet ik overal wel het zelfde wachtwoord gebruiken?” boven. Mocht dat wachtwoord onderschept worden, dan kan iemand overal bij. Dus eigenlijk moet ik overal een ander wachtwoord gebruiken, maar dat onthoud ik nooit. Dan maar een documentje maken met alle wachtwoorden.... maar als iemand die ziet.... daar ook maar op een wachtwoord op zetten?</p>
    <p>Ik heb voor mezelf besloten enkele verschillende wachtwoorden te gebruiken. Voor reacties op websites en bestellingen bij webshops gebruik ik een wachtwoord dat ik weinig verander. De wat belangrijkere websites zoals een Twitter of LinkedIn hebben een ander wachtwoord dat wel regelmatig gewijzigd wordt. Voor de belangrijkste gegevens zoals mijn e-mail, agenda en intranet heb ik een sterk wachtwoord dat regelmatig veranderd.</p>
    <p>Wees bewust van de impact van alle wachtwoorden en denk goed na hoeveel zekerheid je nodig hebt wanneer je weer eens een wachtwoord moet instellen.</p>
</article>
