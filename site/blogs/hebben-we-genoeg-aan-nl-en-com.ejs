<article>
    <div class="meta">
        <h1>Hebben we genoeg aan .nl en .com?</h1>

        <p class="date">
            Geplaatst op <strong>06-01-2012</strong>
        </p>
    </div>
    <p>Enkele jaren geleden herkenden de meeste mensen een website adres aan het feit het begon met "www.". Onderhand is internet zo ingeburgerd, dan ook een adres zonder www moeiteloos herkend wordt. Denk bijvoorbeeld aan facebook.com of nu.nl. Dit is volgens mij voornamelijk omdat we het laatste stukje, het stukje .com of .nl, herkennen. Wanneer we de domeinnaam paper.li noemen, zal die al veel minder herkend worden, omdat .li niet zo bekend is.</p>
    <p>Die herkenbare .com en .nl stukjes worden top level domains (TLD) genoemd. Er zijn op dit moment zo'n 250 verschillende TLDs. Het merendeel is gerelateerd aan een land, zoals .nl, .de en .fr. Daarnaast zijn er enkele die verwijzen naar het type organisatie, zoals het overbekende .com voor een commerciële organisatie en .org voor een niet commerciële organisatie, er zit trouwens geen restrictie op, dus .org mag gewoon door een commerciële organisatie gebruikt worden. In Amerika zijn er al heel lang wat meer TLDs in gebruik. Zo heeft men .gov voor de overheid, .mil voor militaire sites en .edu voor universiteiten.</p>
    <p>In 1998 is de <a target="_blank" href="http://www.icann.org/">ICANN</a> opgericht voor het beheer van de TLDs. In 2000 zijn er nieuwe TLDs aangekondigd, namelijk .aero (luchtvaart), .biz (zakelijk), .coop (coöperatief), info (informatie), museum (die lijkt me duidelijk), name (persoonlijke namen), pro (professionals). Het merendeel van deze TLDs zijn niet echt nuttig en kom je dan ook nauwelijks tegen. Een andere nieuwe die je wel met enige regelmaat tegen komt is de .eu voor Europese organisatie, al worden die vaak gebruikt omdat bijvoorbeeld de .nl niet meer beschikbaar is. Later werden er nog meer weinig nuttige TLDs zoals .int, .jobs, .tel en .travel gelanceerd. Gelukkig zijn er ook enkele wel nuttige TLDs zoals .mobi voor mobiele sites en sinds eind 2011 .xxx voor pornografische websites, alhoewel het afwachten wordt of deze ook gebruikt gaan worden.</p>
    <p>Het laatste wat de ICANN bedacht heeft, is het <a target="_blank" href="http://www.nu.nl/internet/2707795/toch-meer-extensies-ondanks-protest.html">mogelijk maken van aanvragen van elke TLD</a>. Uiteraard zijn er enkele restricties op de namen en ook een stevig kostenplaatje van rond de € 140.000,-, maar een groot bedrijf of (semi)overheid kan dit dus aanvragen binnenkort. Dit biedt bijvoorbeeld mogelijkheden voor Friesland waar ze graag <a target="_blank" href="http://www.nu.nl/internet/2706608/domeinextensie-frl-kost-friesland-2-miljoen-euro.html">.frl willen hebben</a>, zoals ze in het Spaanse Catalonië al .cat hebben. In België kunnen ze dan een aparte TLD regelen voor Vlaanderen en Wallonië wat een nuttig onderscheid kan zijn. De vraag is natuurlijk of er een wildgroei aan TLDs gaat komen. Ik zie persoonlijk geen toegevoegde waarde in .volvo, .bmw, .mercedes en .volkswagen (of .vw?) of van welk ander bedrijf dan ook, maar misschien moet je wel als groot bedrijf. Het kan natuurlijk niet zo zijn dat er .bmw gaat komen en dat die niet van de Duitse autofabrikant is.</p>
    <p>Laten we hopen dat de ICANN niet alleen naar het financiële aspect kijkt, maar ook naar de praktische kant. Ik hoop niet dat we over een paar jaar bij elk woord met een punt er in moeten gaan denken "zou dat een domeinnaam zijn?".</p>
    <p><em>Origineel geplaatst op <a target="_blank" href="http://www.besite.nl/kladblok/254/hebben-we-genoeg-aan-nl-en-com.html">BeSite Kladblok</a>.</em></p>
</article>