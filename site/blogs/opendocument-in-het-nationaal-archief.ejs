<article>
    <div class="meta">
        <h1>OpenDocument in het Nationaal Archief?</h1>

        <p class="date">
            Geplaatst op <strong>19-05-2006</strong>
        </p>
    </div>
    <p>In nummer 20 van <a target="_blank" href="http://www.computable.nl/">Computable</a> wordt gesteld dat het <a target="_blank" href="http://opendocumentfellowship.org/">Open Document Format</a> (ODF) zeer geschikt is voor het <a target="_blank" href="http://www.nationaalarchief.nl/">Nationaal Archief</a>. Volgens bijlage 2 van de <a target="_blank" href="http://www.nationaalarchief.nl/archiefbeheer/archiefzorg/archiefwet/">archiefwet</a> moeten overheidsdocumenten in het Nationaal Archief voldoen aan bepaalde standaarden. Een van deze standaarden is XML en aangezien ODF voldoet aan de XML standaard, is het een geschikt formaat volgens de archiefwet. Het meest gebruikte tekstformaat van dit moment is natuurlijk het formaat van Microsoft Word (.doc). Dit formaat voldoet niet aan de archiefwet, dus moeten deze documenten omgezet worden naar XML of PDF voordat ze het Nationaal Archief in kunnen. Dat kost natuurlijk handen vol geld.</p>
    <p>Nu ODF een internationaal geaccepteerde ISO standaard aan het <a target="_blank" href="http://www.consortiuminfo.org/standardsblog/article.php?story=20060503080915835">worden is</a> en het door <a target="_blank" href="http://opendocumentfellowship.org/Applications/HomePage">meerdere tekstverwerkers</a> ondersteund wordt of gaat worden, zou je zeggen dat de overheid er niet meer om heen kan. Voordat de overheid een beslissing over het document formaat neemt, zullen we wel even verder zijn. Tegen die tijd zal ook Microsoft zijn OpenXML standaard hebben, maar aan de openheid daar van wordt sterk <a target="_blank" href="http://www.computable.nl/artikels/archief5/d51hb5jo.htm">getwijfeld</a> en of OpenXML het tot ISO standaard zal schoppen is ook nog maar <a target="_blank" href="http://news.com.com/2100-1016_3-6072695.html">de vraag</a>. In mijn ogen staat een open standaard, ontwikkeld door een non-profit organisatie, ondersteund door vele grote internationale bedrijven zoals Sun en IBM en nog <a target="_blank" href="http://www.odfalliance.org/about.php">veel meer</a>, toch veel sterker dan een open (hopelijk) standaard, ontwikkeld en ondersteund door slechts één bedrijf.</p>
    <p>Als Microsoft nou ook ODF zou ondersteunen, is er helemaal geen reden meer om geen ODF te gebruiken. Helaas wil Microsoft daar niet aan meewerken omdat <a target="_blank" href="http://www.groklaw.net/article.php?story=20051016105739574">“er geen klanten zijn die er om vragen”</a>. Dat OpenXML dan overbodig is, heeft er natuurlijk niets mee te maken. Tegen beter weten in toch maar even de petitie ingevuld waarin Microsoft wordt gevraagd om <a target="_blank" href="http://opendocumentfellowship.org/petition/">ODF ondersteuning</a>.</p>
</article>
