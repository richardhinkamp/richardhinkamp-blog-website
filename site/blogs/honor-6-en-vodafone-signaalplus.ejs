<article>
    <div class="meta">
        <h1>Honor 6 en Vodafone SignaalPlus</h1>

        <p class="date">
            Geplaatst op <strong>22-01-2015</strong>
        </p>
    </div>
    <p>Ik heb sinds kort een <a target="_blank" href="http://www.hihonor.com/en/pages/products/honor6">Honor 6</a> smartphone. Super apparaat, zeer goeie specs voor een leuke prijs, kan hem iedereen aanraden. Hij heeft alleen een specifiek probleem. Ik woon in een zeer mooie omgeving, lekker rustig, maar ook heel beperkte mobiele dekking. Zo rond het huis is er wel bereik (2G of 4G, 3G is hier nauwelijks), maar binnen is dat heel beperkt. Aangezien ik thuis werk, is thuis bereikbaar zijn wel belang. Gelukkig heeft Vodafone hiervoor een oplossing; <a target="_blank" href="https://www.vodafone.nl/shop/mobiel-internet/tablet/prepaid/vodafone-signaalplus-white.shtml">SignaalPlus</a>. Via je eigen internet verbinding geeft dit een 3G verbinding. Dit kastje zit onder mijn bureau, dus ik heb super goed bereik in huis nu. Ik ben erg tevreden over dit apparaat.</p>
    <p>So far, so good. De Honor 6 heeft alleen een vreemd probleem met de verbinding van SignaalPlus. Met WiFi uit kan ik vrolijk bellen via SignaalPlus, zet ik WiFi aan zonder een verbinding te maken met het netwerk dan kan ik ook nog steeds bellen met de Honor 6. Zodra ik een WiFi verbinding heb en probeer te bellen via SignaalPlus gaat het mis. Hij gaat niet over en na enkele seconden wordt de verbinding verbroken. Ik kan dan ook niet gebeld worden, die verbinding wordt ook verbroken (zonder voicemail). Wanneer ik SignaalPlus uit zet kan ik wel gewoon bellen via 2G, 3G en 4G met WiFi aan en uit. Het lijkt dus een heel vreemd probleem te zijn in de Honor 6 in combinatie met SignaalPlus. <a target="_blank" href="http://www.mobilecowboys.nl/nieuws/17331"><s>Gelukkig loopt de dataverbinding ook via SignaalPlus, dus ik kan WiFi uit zetten zonder veel kosten te krijgen.</s></a> Wanneer ik WiFi aan moet zetten, bijvoorbeeld om mijn Kodi/XMBC te bedienen, moet ik er goed over nadenken om WiFi daarna weer uit te zetten, erg vervelend.</p>
    <p>Helaas reageert Honor/Huawei niet op mijn mails, ook niet op mails van <a target="_blank" href="http://www.pdashop.nl">Coolblue</a> waar ik hem heb gekocht. Vodafone levert geen Honor 6 en ondersteunt deze dus ook niet. Dus zit er voor mij niets anders op dan de Honor 6 retour te sturen en een ander toestel uit te zoeken. Jammer, want ik had de Honor 6 graag gehouden.</p>
    <p><u>Update 26-1:</u> Ik heb vorige week vrijdag contact gehad met <a target="_blank" href="https://twitter.com/honornl">Honor NL</a> en ze gaan kijken of ze het probleem kunnen oplossen.</p>
    <p><u>Update 2-2:</u> Helaas geen reactie van Honor op de afgesproken dag, dus zelf maar nagevraagd. Ze kunnen niets vinden helaas, dus de telefoon gaat terug.</p>
    <p><u>Update 4-2</u>: Ik heb de Honor 6 omgeruild voor een Huawei Ascend P7, exact hetzelfde probleem. Ze hebben beide een Hisilicon Kirin soc (de Honor de 920, de P7 de 910T), misschien ligt het probleem daar in.</p>
</article>